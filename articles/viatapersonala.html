<h1 id="biografie">Biografie</h1>
<h2 id="primii-ani">Primii ani</h2>
<p>S-a născut la Lancrăm, lângă Sebeș. Localitatea natală se afla atunci
în comitatul Sibiu. Lucian Blaga a fost al nouălea copil al unei familii
de preoți, fiul preotului ortodox Isidor Blaga și al Anei (n. Moga).
Tatăl poetului fusese elev al Gimnaziului evanghelic din Sebeș, apoi al
Liceului Brukenthal din Sibiu, de unde tradiția de cultură germană.
Copilăria lui Lucian Blaga i-a stat, după cum mărturisește el însuși,
„sub semnul unei fabuloase absențe a cuvântului”, viitorul poet – care
se va autodefini mai târziu într-un vers celebru „Lucian Blaga e mut ca
o lebădă” – neputând să vorbească până la vârsta de patru ani. Tatăl său
a murit în anul 1908, iar mama poetului, Ana Blaga, a murit în anul 1933
la Sibiu, în vârstă de 74 de ani. În luna august 1949, fratele poetului,
Longin Blaga, a murit de asemenea în Sibiu.</p>
<p>Primele clase le-a urmat la Sebeș, la școala primară germană
(1902-1906), după care a urmat Liceul „Andrei Șaguna” din Brașov
(1906–1914), unde era profesor unchiul său, Iosif Blaga, doctor în
filosofie și autorul primului tratat românesc de teoria dramei.</p>
<h2 id="debutul">Debutul</h2>
<p>A debutat în ziarele arădene Tribuna, cu poezia Pe țărm (1910), și în
ziarul Românul (sub semnătura Ion Albu), cu studiul Reflecții asupra
intuiției lui Bergson (1914). După moartea tatălui, familia se mută la
Sebeș în 1909. În anul 1911 călătorește în Italia.</p>
<h2 id="studii">Studii</h2>
<p>A urmat cursurile Facultății de Teologie din Sibiu și Oradea în
perioada 1914 – 1916, pe care le-a finalizat cu licență în 1917. Lucian
Blaga a mărturisit în Hronicul și cîntecul vîrstelor că s-a înscris la
Teologie spre a fi scutit de înrolare în armata austriacă. A studiat
filosofia și biologia la Universitatea din Viena între anii 1916 și
1920, obținând titlul de doctor în filosofie, cu teza Kultur und
Erkenntins (Cultură și cunoaștere). Aici a cunoscut-o pe Cornelia
Brediceanu, fiica omului politic din Banat, Coriolan Brediceanu, cea
care îi va deveni soție. A revenit în țară în ajunul Marii Uniri. În
anul 1916, în timpul verii, Blaga vizitează Viena, unde descoperă
Expresionismul.</p>
